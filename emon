ছাত্রশিবিরের কেন্দ্রীয় সভাপতি জাহিদুল ইসলাম বলেছেন, ছাত্রদলকে ছাত্রলীগের পথ অনুসরণ করতে দেখা যাচ্ছে৷ আজ রবিবার (২৩ ফেব্রুয়ারি) বিকেলে ঢাকা বিশ্ববিদ্যালয়ের মধুর ক্যান্টিনে আয়োজিত এক সংবাদ সম্মেলনে এ মন্তব্য করেন তিনি। 

তিনি তাঁর লিখিত বক্তব্যে আরো বলেছেন, "খুলনার শিববাড়িতে ছাত্রদলের মিছিল থেকে ‘একটা একটা শিবির ধর ধইরা ধইরা জবাই কর’ শ্লোগান দেওয়া হয়েছে। এমন ভয়ঙ্কর, হিংস্র শ্লোগান আমরা ইতোপূর্বে ছাত্রলীগের মিছিলে শুনতাম। কিন্তু ছাত্রদলের মধ্যে নিষিদ্ধ ছাত্রলীগের প্রতিচ্ছবি ফুটে উঠবে সেটা আমরা কামনা করিনা।"

তিনি আরও বলেন, "আপনারা দেখেছেন ‘ছাত্রশিবির কোপানো জায়েজ ছিল, এখনও থাকবে ইনশাআল্লাহ’ এমন একটি পোস্ট ফেসবুকে দিয়েছে ছাত্রদলের এক কর্মী। বিভিন্ন ক্যাম্পাসে ছাত্রশিবিরসহ অন্যান্য ছাত্রসংগঠনকে দমনের চেষ্টা করছে তারা। শুধু তাই নয় সাধারণ শিক্ষার্থীদের ওপর হামলা চালিয়ে তা শিবিরের উপর দায় দেওয়ার চেষ্টা করছে। কুয়েটে ছাত্রশিবির হামলা করেছে এমন অভিযোগ করে উল্টো বিভিন্ন জায়গায় তারা মিছিলও করেছে৷"
